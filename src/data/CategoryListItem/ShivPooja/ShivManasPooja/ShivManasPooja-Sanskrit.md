<br>
 <div class="text-center">

### ॥ शिव मानस पूजा ॥

<br>

<p>
<strong>
रत्नैः कल्पितमासनं हिमजलैः स्नानं च दिव्याम्बरं<br>
नानारत्न विभूषितं मृगमदा मोदाङ्कितं चन्दनम् ।<br>
जाती चम्पक बिल्वपत्र रचितं पुष्पं च धूपं तथा<br>
दीपं देव दयानिधे पशुपते हृत्कल्पितं गृह्यताम् ॥ १॥
</strong>
</p>

<p>
सौवर्णे नवरत्नखण्ड रचिते पात्रे घृतं पायसं<br>
भक्ष्यं पञ्चविधं पयोदधियुतं रम्भाफलं पानकम् ।<br>
शाकानामयुतं जलं रुचिकरं कर्पूर खण्डोज्ज्चलं<br>
ताम्बूलं मनसा मया विरचितं भक्त्या प्रभो स्वीकुरु ॥ २॥
</p>

<p>
<strong>
छत्रं चामरयोर्युगं व्यजनकं चादर्शकं निर्मलं<br>
वीणा भेरि मृदङ्ग काहलकला गीतं च नृत्यं तथा ।<br>
साष्टाङ्गं प्रणतिः स्तुति-र्बहुविधा-ह्येतत्-समस्तं मया<br>
सङ्कल्पेन समर्पितं तव विभो पूजां गृहाण प्रभो ॥ ३॥ 
</strong>
</p>

<p>
आत्मा त्वं गिरिजा मतिः सहचराः प्राणाः शरीरं गृहं<br>
पूजा ते विषयोपभोग-रचना निद्रा समाधिस्थितिः ।<br>
सञ्चारः पदयोः प्रदक्षिणविधिः स्तोत्राणि सर्वा गिरो<br>
यद्यत्कर्म करोमि तत्तदखिलं शम्भो तवाराधनम् ॥ ४॥
</p>

<p>
<strong>
कर चरण कृतं वाक्कायजं कर्मजं वा<br>
श्रवण नयनजं वा मानसं वापराधम् ।<br>
विहितमविहितं वा सर्वमेतत्-क्षमस्व<br>
जय जय करुणाब्धे श्री महादेव शम्भो ॥ ५॥
</strong>
</p>

</div>